% !TeX program = XeLaTeX
% !TeX root = ../../shloka.tex

\sect{शिवमानसपूजा}
\fourlineindentedshloka
{रत्नैः कल्पितमासनं हिमजलैः स्नानं च दिव्याम्बरं}
{नानारत्नविभूषितं मृगमदामोदाङ्कितं चन्दनम्}
{जातीचम्पकबिल्वपत्ररचितं पुष्पं च धूपं तथा}
{दीपं देव दयानिधे पशुपते हृत्कल्पितं गृह्यताम्}

\fourlineindentedshloka
{सौवर्णे नवरत्नखण्डरचिते पात्रे घृतं पायसं}
{भक्ष्यं पञ्चविधं पयोदधियुतं रम्भाफलं पानकम्}
{शाकानामयुतं जलं रुचिकरं कर्पूरखण्डोज्ज्वलं}
{ताम्बूलं मनसा मया विरचितं भक्त्या प्रभो स्वीकुरु}

\fourlineindentedshloka
{छत्त्रं चामरयोर्युगं व्यजनकं चादर्शकं निर्मलं}
{वीणाभेरिमृदङ्गकाहलकला गीतं च नृत्यं तथा}
{साष्टाङ्गं प्रणतिः स्तुतिर्बहुविधा ह्येतत् समस्तं मया}
{सङ्कल्पेन समर्पितं तव विभो पूजां गृहाण प्रभो}

\fourlineindentedshloka
{आत्मा त्वं गिरिजा मतिः सहचराः प्राणाः शरीरं गृहं}
{पूजा ते विषयोपभोगरचना निद्रा समाधिस्थितिः}
{सञ्चारः पदयोः प्रदक्षिणविधिः स्तोत्राणि सर्वा गिरो}
{यद्यत्कर्म करोमि तत्तदखिलं शम्भो तवाऽऽराधनम्}

\fourlineindentedshloka
{करचरणकृतं वाक्कायजं कर्मजं वा}
{श्रवणनयनजं वा मानसं वाऽपराधम्}
{विहितमविहितं वा सर्वमेतत् क्षमस्व}
{जय जय करुणाब्धे श्रीमहादेव शम्भो}

॥इति श्रीमत्परमहंसपरिव्राजकाचार्यस्य श्री-गोविन्द-भगवत्पूज्य-पाद-शिष्यस्य
श्रीमच्छङ्करभगवतः कृतौ श्री-शिवमानसपूजा सम्पूर्णा॥