% !TeX program = XeLaTeX
% !TeX root = ../../shloka.tex

\sect{ललितापञ्चरत्नम्}
\fourlineindentedshloka
{प्रातः स्मरामि ललितावदनारविन्दं}
{बिम्बाधरं पृथुलमौक्तिकशोभिनासम्}
{आकर्णदीर्घनयनं मणिकुण्डलाढ्यं}
{मन्दस्मितं मृगमदोज्ज्वलभालदेशम्}

\fourlineindentedshloka
{प्रातर्भजामि ललिताभुजकल्पवल्लीं}
{रत्नाङ्गुलीयलसदङ्गुलिपल्लवाढ्याम्}
{माणिक्यहेमवलयाङ्गदशोभमानां}
{पुण्ड्रेक्षुचापकुसुमेषुसृणीर्दधानाम्}

\fourlineindentedshloka
{प्रातर्नमामि ललिताचरणारविन्दं}
{भक्तेष्टदाननिरतं भवसिन्धुपोतम्}
{पद्मासनादिसुरनायकपूजनीयं}
{पद्माङ्कुशध्वजसुदर्शनलाञ्छनाढ्यम्}

\fourlineindentedshloka
{प्रातः स्तुवे परशिवां ललितां भवानीं}
{त्रय्यन्तवेद्यविभवां करुणानवद्याम्}
{विश्वस्य सृष्टिविलयस्थितिहेतुभूतां}
{विश्वेश्वरीं निगमवाङ्मनसातिदूराम्}

\fourlineindentedshloka
{प्रातर्वदामि ललिते तव पुण्यनाम}
{कामेश्वरीति कमलेति महेश्वरीति}
{श्रीशाम्भवीति जगतां जननी परेति}
{वाग्देवतेति वचसा त्रिपुरेश्वरीति}

\fourlineindentedshloka*
{यः श्लोकपञ्चकमिदं ललिताम्बिकायाः}
{सौभाग्यदं सुललितं पठति प्रभाते}
{तस्मै ददाति ललिता झटिति प्रसन्ना}
{विद्यां श्रियं विमलसौख्यमनन्तकीर्तिम्}
॥इति श्रीमत्परमहंसपरिव्राजकाचार्यस्य श्री-गोविन्द-भगवत्पूज्य-पाद-शिष्यस्य
श्रीमच्छङ्करभगवतः कृतौ  श्री-ललितापञ्चरत्नं सम्पूर्णम्॥