\sect{त्रिपुरसुन्दर्यष्टकम्}

\fourlineindentedshloka
{कदम्बवनचारिणीं मुनिकदम्बकादम्बिनीं}
{नितम्बजित भूधरां सुरनितम्बिनीसेविताम्}
{नवाम्बुरुहलोचनामभिनवाम्बुदश्यामलां}
{त्रिलोचनकुटुम्बिनीं त्रिपुरसुन्दरीमाश्रये} %॥१॥

\fourlineindentedshloka
{कदम्बवनवासिनीं कनकवल्लकीधारिणीं}
{महार्हमणिहारिणीं मुखसमुल्लसद्वारुणीम्}
{दयाविभवकारिणीं विशदलोचनीं चारिणीं}
{त्रिलोचनकुटुम्बिनीं त्रिपुरसुन्दरीमाश्रये} %॥२॥

\fourlineindentedshloka
{कदम्बवनशालया कुचभरोल्लसन्मालया}
{कुचोपमितशैलया गुरुकृपालसद्वेलया}
{मदारुणकपोलया मधुरगीतवाचालया}
{कयाऽपि घननीलया कवचिता वयं लीलया} %॥३॥

\fourlineindentedshloka
{कदम्बवनमध्यगां कनकमण्डलोपस्थितां}
{षडम्बुरुहवासिनीं सततसिद्धसौदामिनीम्}
{विडम्बितजपारुचिं विकचचन्द्रचूडामणिं}
{त्रिलोचनकुटुम्बिनीं त्रिपुरसुन्दरीमाश्रये} %॥४॥

\fourlineindentedshloka
{कुचाञ्चितविपञ्चिकां कुटिलकुन्तलालङ्कृतां}
{कुशेशयनिवासिनीं कुटिलचित्तविद्वेषिणीम्}
{मदारुणविलोचनां मनसिजारिसम्मोहिनीं}
{मतङ्गमुनिकन्यकां मधुरभाषिणीमाश्रये} %॥५॥

\fourlineindentedshloka
{स्मरप्रथमपुष्पिणीं रुधिरबिन्दुनीलाम्बरां}
{गृहीतमधुपात्रिकां मदविघूर्णनेत्राञ्चलाम्}
{घनस्तनभरोन्नतां गलितचूलिकां श्यामलां}
{त्रिलोचनकुटुम्बिनीं त्रिपुरसुन्दरीमाश्रये} %॥६॥

\fourlineindentedshloka
{सकुङ्कुमविलेपनामलकचुम्बिकस्तूरिकां}
{समन्दहसितेक्षणां सशरचापपाशाङ्कुशाम्}
{अशेषजनमोहिनीमरुणमाल्य भूषाम्बरां}
{जपाकुसुमभासुरां जपविधौ स्मराम्यम्बिकाम्} %॥७॥

\fourlineindentedshloka
{पुरन्दरपुरन्ध्रिका चिकुरबन्धसैरन्ध्रिकां}
{पितामहपतिव्रता पुटपटीरचर्चारताम्}
{मुकुन्दरमणीमणीलसदलङ्क्रियाकारिणीं}
{भजामि भुवनाम्बिकां सुरवधूटिकाचेटिकाम्} %॥८॥

॥इति श्रीमत्परमहंसपरिव्राजकाचर्यस्य श्रीगोविन्दभगवत्पूज्यपादशिष्यस्य श्रीमच्छङ्करभगवतः कृतौ श्री-त्रिपुरसुन्दर्यष्टकं सम्पूर्णम्॥