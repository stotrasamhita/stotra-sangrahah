% !TeX program = XeLaTeX
% !TeX root = ../../shloka.tex

\sect{महागणेशपञ्चरत्नम्}
\fourlineindentedshloka
{मुदाकरात्तमोदकं सदाविमुक्तिसाधकं}
{कलाधरावतंसकं विलासिलोकरक्षकम्}
{अनायकैकनायकं विनाशितेभदैत्यकं}
{नताशुभाशुनाशकं नमामि तं विनायकम्}

\fourlineindentedshloka
{नतेतरातिभीकरं नवोदितार्कभास्वरं}
{नमत्सुरारिनिर्जरं नताधिकापदुद्धरम्}
{सुरेश्वरं निधीश्वरं गजेश्वरं गणेश्वरं}
{महेश्वरं तमाश्रये परात्परं निरन्तरम्}

\fourlineindentedshloka
{समस्तलोकशङ्करं निरस्तदैत्यकुञ्जरं}
{दरेतरोदरं वरं वरेभवक्त्रमक्षरम्}
{कृपाकरं क्षमाकरं मुदाकरं यशस्करं}
{मनस्करं नमस्कृतां नमस्करोमि भास्वरम्}

\fourlineindentedshloka
{अकिञ्चनार्तिमार्जनं चिरन्तनोक्तिभाजनं}
{पुरारिपूर्वनन्दनं सुरारिगर्वचर्वणम्}
{प्रपञ्चनाशभीषणं धनञ्जयादिभूषणं}
{कपोलदानवारणं भजे पुराणवारणम्}

\fourlineindentedshloka
{नितान्तकान्तदन्तकान्तिमन्तकान्तकात्मजम्}
{अचिन्त्यरूपमन्तहीनमन्तरायकृन्तनम्}
{हृदन्तरे निरन्तरं वसन्तमेव योगिनां}
{तमेकदन्तमेव तं विचिन्तयामि सन्ततम्}

\fourlineindentedshloka*
{महागणेशपञ्चरत्नमादरेण योऽन्वहं}
{प्रजल्पति प्रभातके हृदि स्मरन् गणेश्वरम्}
{अरोगतामदोषतां सुसाहितीं सुपुत्रतां}
{समाहितायुरष्टभूतिमभ्युपैति सोऽचिरात्}
॥इति श्रीमत्परमहंसपरिव्राजकाचार्यस्य श्री-गोविन्द-भगवत्पूज्य-पाद-शिष्यस्य
श्रीमच्छङ्करभगवतः कृतौ श्री-महागणेशपञ्चरत्नं सम्पूर्णम्॥