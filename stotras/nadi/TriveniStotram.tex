% !TeX program = XeLaTeX
% !TeX root = ../../shloka.tex
\sect{त्रिवेणीस्तोत्रम्}

\twolineshloka
{मुक्तामयालङ्कृतमुद्रवेणी भक्ताभयत्राणसुबद्धवेणी}
{मत्तालिगुञ्जन्मकरन्दवेणी श्रीमत्प्रयागे जयति त्रिवेणी}% ॥ १॥

\twolineshloka
{लोकत्रयैश्वर्यनिदानवेणी तापत्रयोच्चाटनबद्धवेणी}
{धर्मा-ऽर्थकामाकलनैकवेणी श्रीमत्प्रयागे जयति त्रिवेणी}% ॥ २॥

\twolineshloka
{मुक्ताङ्गनामोहन-सिद्धवेणी भक्तान्तरानन्द-सुबोधवेणी}
{वृत्त्यन्तरोद्वेगविवेकवेणी श्रीमत्प्रयागे जयति त्रिवेणी}% ॥ ३॥

\twolineshloka
{दुग्धोदधिस्फूर्जसुभद्रवेणी नीलाभ्रशोभाललिता च वेणी}
{स्वर्णप्रभाभासुरमध्यवेणी श्रीमत्प्रयागे जयति त्रिवेणी}% ॥ ४॥

\twolineshloka
{विश्वेश्वरोत्तुङ्गकपर्दिवेणी विरिञ्चिविष्णुप्रणतैकवेणी}
{त्रयीपुराणा सुरसार्धवेणी श्रीमत्प्रयागे जयति त्रिवेणी}% ॥ ५॥

\twolineshloka
{माङ्गल्यसम्पत्तिसमृद्धवेणी मात्रान्तरन्यस्तनिदानवेणी}
{परम्परापातकहारिवेणी श्रीमत्प्रयागे जयति त्रिवेणी}% ॥ ६॥

\twolineshloka
{निमज्जदुन्मज्जमनुष्यवेणी त्रयोदयोभाग्यविवेकवेणी}
{विमुक्तजन्माविभवैकवेणी श्रीमत्प्रयागे जयति त्रिवेणी}% ॥ ७॥

\twolineshloka
{सौन्दर्यवेणी सुरसार्धवेणी माधुर्यवेणी महनीयवेणी}
{रत्नैकवेणी रमणीयवेणी श्रीमत्प्रयागे जयति त्रिवेणी}% ॥ ८॥

\twolineshloka
{सारस्वताकार-विघातवेणी कालिन्दकन्यामयलक्ष्यवेणी}
{भागीरथीरूप-महेशवेणी श्रीमत्प्रयागे जयति त्रिवेणी}% ॥ ९॥

\twolineshloka
{श्रीमद्भवानीभवनैकवेणी लक्ष्मीसरस्वत्यभिमानवेणी}
{माता त्रिवेणी त्रयीरत्नवेणी श्रीमत्प्रयागे जयति त्रिवेणी}% ॥ १०॥

\twolineshloka
{त्रिवेणीदशकं स्तोत्रं प्रातर्नित्यं पठेन्नरः}
{तस्य वेणी प्रसन्ना स्याद् विष्णुलोकं स गच्छति}% ॥ ११॥

॥इति श्रीमत्परमहंसपरिव्राजकाचार्यस्य श्रीगोविन्दभगवत्पूज्यपादशिष्यस्य 
श्रीमच्छङ्करभगवतः कृतौ श्री-त्रिवेणीस्तोत्रं सम्पूर्णम्॥